---
published: true
title: 'লালি'
---

লালি নেই।

লালি মারা গেছে।

লালিকে ওরা মেরে ফেলেছে।

তখন আমি খুব ছোট। ৩-৪ বয়স হতে পারে। বাবার বদলির চাকরির সুবাদে হবিগঞ্জে থাকি। টিনের চাল। বাড়ির পাশে একটা খাল। খালের ওই পাড়ে জঙ্গল। বাড়ির পিছনে বিশাল ক্ষেত-খামারের মত জায়গা।

মফস্বল এলাকা। রান্নার জন্য সবাই কাঠ-লাকড়ি ইউজ করে।

কেমন যেন সুনসান নিরিবিলি। ভূতুরে। রাতে আবার টিনের চালে নানা রকম শব্দ। হয়ত কাক বা কোন পাখি হাঁটাহাঁটি করত।

একটা কুকুর ছিল। লাল রঙএর। বাড়ির আশেপাশে থাকত। রঙএর জন্য মনে হয় আমরা ডাকতাম লালি বলে। লালির সাথে আমরা অনেক খেলাধুলা করতাম। আমাদের এবং আশেপাশের বাসার খাবার এর অতিরিক্ত বা উচ্ছ্বিষ্ট ওকে দেয়া হত। লালি খেয়ে নিত।

আমাদের কখনো কোন pet ছিলনা। অন্য কোন প্রাণীর প্রতি মমত্ববোধের পরিচয় মনে হয় জীবনে প্রথম হয় লালির মাধ্যমে।

একবার খুব গরম পড়ল। বিকেলে বাবার সাথে বাড়ির বাইরে বের হলাম। দেখি চার-পাঁচজন লোক হাতে "লাকড়ি" নিয়ে গোল হয়ে দাঁড়িয়ে আছে। মাঝে কিছু একটা পড়ে আছে। আমি আরেকটু সামনে গিয়ে দেখি ওটা লালির নিথর দেহ।

আমি হা করে কিছুুই বুঝতে পারলাম না।

লালিকে লাকড়ির কাঠ দিয়ে এতগুলা মানুষ পিটিয়ে মেরে ফেলল?

আমি মনে হয় কেঁদে দিয়েছিলাম, এখন পুরো মনে নাই। শুনলাম লোকজন বলাবলি করছে, লালি নাকি গরমে পাগল হয়ে গিয়েছিল। এলাকার কোন এক বাড়িওলার মেয়েকে নাকি লালি কামড়ে দিয়েছে। তাই লালিকে সবাই লাকড়ির কাঠ দিয়ে পিটিয়ে মেরে ফেলেছে। আমার মাথায় ওই সিনটা গেঁথে গেল পুরাপুরি। কতগুলা মানুষ গোল হয়ে একটা কুকুরকে পিটিয়ে মেরে ফেলছে।

লালি নাই।

লালি মারা গেছে।

লালিকে ওরা বাঁচতে দেয়নি।
